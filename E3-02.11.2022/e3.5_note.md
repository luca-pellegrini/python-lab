# Esercizio 3.5
Scrivere il programma `is_palindrome.py` che verifichi se una stringa, fornita dall'utente, è un palindromo oppure no.

Si ricorda che una stringa è un palindromo se è composta da una sequenza di caratteri (anche non alfabetici) che possa essere letta allo stesso identico modo anche al contrario (es. "radar", "anna", "inni", "xyz%u%zyx").

Il problema può essere risolto in modo "banale" generando la stringa inversa e poi confrontando le due stringhe: la stringa originaria è un palindromo se e solo se le due stringhe sono uguali (e, in tal caso, sono ovviamente entrambe un palindromo).

Tale soluzione richiede, però, molta memoria aggiuntiva, impegnata per la stringa inversa (si pensi a una stringa contenente un milione di caratteri...), anche quando sarebbe sufficiente confrontare pochi caratteri per decidere che la stringa NON è un palindromo (ad esempio, se il suo primo carattere è diverso dal suo ultimo carattere).

Cercare, quindi, di individuare un algoritmo che effettui la verifica richiesta SENZA costruire la stringa inversa.

## Collaudo
Verificare il corretto funzionamento del programma con:
* una stringa di lunghezza pari che sia un palindromo
* una stringa di lunghezza dispari che sia un palindromo
* una stringa di lunghezza pari che non sia un palindromo
* una stringa di lunghezza dispari che non sia un palindromo
* una stringa di lunghezza unitaria (che è ovviamente un palindromo)
* una stringa di lunghezza zero (che è ragionevole ritenere sia un palindromo, dato che niente la rende "non un palindromo")